---
title: "Londons historia"
date: 2014-12-20
categories: 
  - "historiska-skildringar"
  - "londons-historia"
tags: 
  - "goring"
  - "historia"
  - "hitler"
  - "krig"
  - "london"
  - "varldskrig"
---

**London brinner del 8**

**Mardröm utan slut**

_Londonbornas liv blev till en oändlig mardröm med vaknätter i skyddsrummen och hårt reparationsarbete på dagarna. Och bombningarna fortsatte utan uppehåll. Kraftigt förorenat vatten strömmade ut i Themsen efter att några av reningsverken för kloakvatten förstördes i Oktober. Floden stank först av kloakvatten och sedan av alla kemikalier som vällde ut i den. Problemen för de arbetslag som reparerade vatten-,gas- och avloppsledningarna tycktes aldrig ta slut. Ledningarna var i en enda röra och det var ständiga risker för explosioner p.g.a. gasläckor. Arbetarna fick söka sig fram genom sammanstörtade hus och förstörda tunnlar._

_Samtidigt förutspådde Göring Londons sammanbrott i det ena triumferande radiotalet efter det andra. Han skrev till de tyska flygarna:_

\-_Era outtröttliga och tappra anfall mot det brittiska imperiets huvudstad med dess 8 1/2 miljoner invånare har försatt den brittiska penningaristokratin i ett tillstånd av fasa och förskräckelse._

![](http://upload.wikimedia.org/wikipedia/commons/5/51/Goeringcaptivity2.jpg) Hermann Göring

**Ny tysk taktik**

_Men ju längre tiden gick desto ihåligare blev Görings tal. Natt efter natt öste Luftwaffe bomber över London. Men dagen efter stod staden fortfarande kvar och inte ens den tyska underättelsetjänstens känsligaste öron kunde uppfatta några tecken på att staden var på väg att ge upp._

_Det tyska flygvapnets strategi ändrades i November när Göring till slut tröttnade. Från mitten av månaden omfattade tyskarnas målområde av nästan alla större industristäder i England. En ändring i strategin mot London utfärdades samtidigt av den tyska ledningen.Nu bombades inte staden som ett civilt mål längre utan i syfte att utplåna stadens industrianläggningar. Men för de stackars luttrade londonborna utgjorde det knappast någon skillnad. Det spelade inte dem någon roll om de bombades av den ena eller andra orsaken. Förödelsen blev densamma. Men de var inte längre ensamma och det gladde dem att Hitler och hans stab hade insett att de inte kunde knäcka England enbart via London._

_Men anledningarna till oro och bekymmer tog inte slut eftersom det nu föll en annan sorts vapen som spred stor förödelse och skräck omkring sig. Det var fallskärmsburna sjöminor som Luftwaffe släppte över London. Men minorna var egentligen avsedda för att släppas i vatten och tändmekanismerna var inte gjorda för att utlösa en explosion mot fast underlag. Resultatet var att omkring 20 % av minorna blev blindgångare. Medan man väntade på att de skulle desarmeras fick polisen spärra av de områden där man hittat en mina och följden blev att det kaos som redan rådde i London blev ännu värre. Alla kommunikationer blev försvårade och många människor blev av med sina bostäder under kortare perioder._

_Dessutom var minorna ett psykologiskt vapen eftersom de inte borrade ner sig i gatan som vanliga bomber gjorde, utan detonerade på markytan, med en fruktansvärd tryckvåg som följd. Få människor överlevde explosionerna i närheten. En av dem so m gjorde det var en av BBC:s radioreportrar:_

_\- Det  var den 8:e december 1940. Jag och min kollega gick nedför Hallam Street när jag hörde ett gällt visslande ljud._ _Det lät som en stor bomb som var på väg ner. Men plötsligt upphörde ljudet. Min kollega hörde det också och vi stannade och frågade två polismän om de hade någon aning om vad som orsakade ljudet._

_Medan de fyra pratade fick BBC-mannen syn på ett egendomligt cylinderformat föremål som tycktes sänka sig ner vid en lyktstolpe en bit därifrån. Sekunderna efter föll något som såg ut som en gulbrun presenning ner på samma plats._

\- _Eftersom det pågick reparationsarbeten på huset bredvid trodde jag först att det var därifrån som presenningen kom. En av konstaplarna gick dit för att titta efter. Och plötsligt kom han springande tillbaka. Han skrek något som jag inte hörde och samtidigt hörde jag ett vinande ljud, som om en jättelik stubintråd höll på att brinna._

**Minexplosionen**

_BBC-mannen anade inte varifrån faran kom och var beredd att ta skydd på marken._

\- _Jag hade hunnit ner på knä när något borta vid lyktstolpen exploderade. Jag uppfattade en glimt av ett klotformat intensivt bländande vitt sken som föreföll flera meter högt. Huvudet slängdes bakåt och hjälmen jag hade på mig slets av huvudet. Jag kände ett slag mot pannan och tinningen och så kom en fruktansvärd skräll och en vind,som den värsta tornado._

_Tryckvågen från en sådan mina varade i nio sekunder. Under den tiden stod BBC-mannen framåtlutad och med fötterna spjärnande mot trottoarkanten. Hans trumhinnor sprängdes av trycket och han fick splitter genom olika kroppsdelar medan sand och damm piskade sig fast i hans ansikte. Men han överlevde. När han reste sig med blod strömmande från ansiktet, såg han att han hade fått kläderna sönderslitna av lufttrycket. De övriga tre var redan döda._

![](http://upload.wikimedia.org/wikipedia/commons/0/03/Mine_%28AWM_304925%29.jpg) Sjömina _\-_ _Allt runt omkring mig såg ut som en scen ur Dantes " Inferno". Min gasmask och min hjälm var försvunna och dumt nog var det det första som bekymrade mig. Jag gick för att leta rätt på dem och sökte ett bra tag innan jag gav mig av till en förbandsplats._

_Den 8:e mars hade London haft en längre frist med nästan sex bombfria veckor. Efter höstens våldsamma händelser hade livet i staden nästan återgått till det normala. Nattklubbar och pubar var åter i verksamhet och människorna försökte glömma bort kriget så gott de kunde..._

_Fortsättning följer._
