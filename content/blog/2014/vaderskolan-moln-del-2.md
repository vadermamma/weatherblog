---
title: "Väderskolan Moln del 2"
date: 2014-03-28
categories: 
  - "vader"
  - "vaderskolan"
---

**Hur bildas regn ?**

_Nimbostratus  som är regnmoln eller cumulonimbus som är bymoln är moln med stor vertikal utsträckning och som regn ofta bildas i. I bymolnen håller dropparna sig svävande längre tills de blivit riktigt stora eftersom uppåtvindarna är kraftigare i de molnen. Det kan vara ganska stort avstånd mellan dropparna i ett regnmoln. Det beror på att många små droppar absorberas av större droppar under själva bildningen av nederbörd. Vattendropparna får olika storlek  och faller olika tätt beroende på  hur de har bildats och på hur förhållandena är i den luft de passerar på vägen ner och på vattentillgången_. _Om vattentillgången i molnet är god och bildningen av nederbörden fungerar bra så finns det goda förutsättningar för stora droppar. Men då måste uppvindarna vara tillräckliga för att hålla stora droppar svävande. Om det samtidigt blåser kraftigt så slås regndropparna sönder och blir mindre även om alla de ovan nämnda förutsättningarna är uppfyllda. Ju större regndropparna är ju fortare faller de, 5-9  m/s ungefär. Eftersom dropparna består av vatten så är deras densitet samma som vattnets d.v.s  1000 kg per kubikmeter eller 1 kg per kubikdecimeter. En riktigt kraftig åskskur har en intensitet på  1mm per minut. Den sannolika gränsen för hur kraftigt det kan regna ligger ungefär på 5 mm per minut i Sverige. Världsrekordet lär vara 31 mm per minut i USA._

**Det regnar mest på sommaren**

_Eftersom det kan finnas mer vattenånga tillgängligt vid höga temperaturer så är det naturligt att det regnar mer på sommaren. Framför allt inlandet har stor sommarnederbörd eftersom den ofta faller som skurar. Luften närmast den soluppvärmda marken värms upp och blir lättare och då bildas skurar. Luften stiger uppåt och avkyls med kondensation och nederbörd som följd. Över havet är avkylningen mycket svagare en sommardag._

_Skurarna varar ofta mindre än en timme och ibland bara fem till tio minuter. Men eftersom molnen kan röra sig väldigt långsamt ibland  så kan en skur pågå upp till ett par timmar.Den mesta nederbörden på sommaren kommer på eftermiddagen eftersom skuraktiviteten är som störst då._

_När det åskar så regnar det så gott som alltid samtidigt. Åska bildas i kraftiga bymoln och då krävs det att molnen har vuxit till ett sådant stadium att de också ger regnskurar._

![](images/Cumulonimbus_NOAA_gov.jpg) Cumulonimbusmoln eller bymoln som ger åska.

 

![](images/Lightning_cloud_to_cloud_%28aka%29.jpg)

En blixt mellan två moln

Nästa avsnitt i den här serien kommer att ta upp skillnaden mellan regn och skurar. Kolla gärna in på bloggen då.

Bilder från Wikipedia.
