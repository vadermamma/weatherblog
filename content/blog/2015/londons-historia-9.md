---
title: "Londons historia"
date: 2015-03-18
categories: 
  - "historiska-skildringar"
  - "londons-historia"
tags: 
  - "historia"
  - "london"
  - "varldskrig"
---

**London brinner del 9**

**Cafe  de Paris**

_På Café de Paris var nattklubbslivet i full gång. Ett drygt hundratal gäster roade sig efter bästa förmåga när plötsligt två 50-kilosbomber brakade genom taket. Den ena exploderade mitt på dansgolvet och dödade samtliga dansande. Den andra exploderade inte, men krossades och spred sitt pulveraktiga sprängmedel över hela lokalen. Ljuset slocknade, tryckvågen kastade bord, stolar och människor om varandra. En av gästerna, mr Huggins, hade just varit i färd med att smaka av champagnen: – Mörker och damm var mitt första intryck när jag kvicknade till efter smällen. Jag lade märke till att champagneflaskan låg på bordet och jag fick för mig att jag skulle ställa den upp. Sekunden senare hade jag den i handen och hällde upp i glaset. Skummet var grått av damm och jag minns att jag petade borde det med fingret innan jag drack. Så vände jag mig om. Uppassaren, som nyss stått lutad över min axel, låg död på golvet. Först då fattade jag vad som hade hänt. Han vandrade iväg genom den helt förstörda lokalen. I taket spred en ensam glödlampa ett svagt sken.En ung flygare som ätit middag med sin mor och som Huggins sett tidigare, kom fram till honom. Hans mor låg nu död och genomborrad av granatsplitter. Många av lokalens gäster hade klarat sig relativt lindrigt undan med smärre blessyrer. Men åtskilliga var svårt skadade eller döda. De oskadda satte genast igång med att förbinda de sårade. Hjälpmanskap kom och en efter en fördes de ut till köket för att ges första hjälpen. Mr Huggins fick i uppgift att tvätta sår rena. Han gjorde det med champagne, det enda som fanns att tvätta med på hela klubben. Den 16 mars fällde 685 plan 890 ton sprängbomber och 4 200 brandbombsbehållare. Tre nätter senare kom det största flyganfallet under hela blitzen, 712 plan fällde över 1000 ton sprängbomber. Men London klarade av även dessa attacker och de mindre som följde under den närmaste månaden. Så, natten den 16 april 1941, satte tyskarna på nytt in ett massanfall med nära 700 plan. Anfallet dödade över 1000 människor, trots att skyddsrummen och civilförsvaret nu var i topptrim. Över 2000 skadades svårt, 18 sjukhus och 13 kyrkor träffades av bomberna._

**Faran över**

_Bombningarna fortsatte fram till den 11 maj. När ”faran över”-signalerna ljöd den morgonen var det ingen av Londons innevånare som väntade sig att framtiden skulle förändras på något sätt. Bombningarna hade blivit en del av deras liv och man kunde knappt minnas hur livet hade varit sig innan bomberna började falla._

_Men den 11 maj 1941 innebar slutet. Dagarna gick, men inga fler bomber föll  över London. Det skulle dröja ända till krigets slutskede innan det på nytt skulle falla bomberöver London och då skulle det vara mindre, långt uthärdligare anfall._

_Och så småningom började Londons invånare inse att livet hade återgått till mer normala gängor. De tyska planen under marskalk Kesselrings befäl hade flyttats över till östfronten, och Görings förhoppningar om evig ära hos Valhalls gudar hade gäckats. London besegrades aldrig – blitzen var över._

**Äntligen**

_Äntligen kunde London byggas upp igen och återgå till att bli den stad som vi alla har någon form av relation till. I de flesta fall är det en stad man förälskar sig i och vill besöka om och om igen. Stadsbilden av London har förändrats mycket under årens gång, och den charmiga gamla stilen har börjat ge vika för en mer modern och futuristisk stil. Gamla byggnader som Towern trängs med nya som 30 St Mary Axe_ , _eller Gurkan som den_ _kallas i folkmun. Ett nytt London växer sakta fram mitt i det gamla. Vad man tycker om det är en personlig sak. Men London är och förblir alltid London._

**Slut.**

![](images/1024px-Willis_building_skyline.jpg)

![](images/320px-SwissReHQ.jpg)

![](images/800px-Canary_Wharf_and_Gherkin.jpg)

![Överst: City of Londons skyline, Mitten: Westminsterpalatset, Nedre vänster: Tower Bridge, Nedre höger: Towern.](images/442px_-_London_Lead_Image.jpg)
